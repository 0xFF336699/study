```aidl

自元昊反，军兴，用度不足，因听入中刍粟予券，趋京师榷货务受钱若金银；入中它货予券，偿以池盐。由是羽毛、筋角、胶漆、铁炭、瓦木之类，一切以盐易之。猾商奸人，乘时射利，与官吏表里为奸，虚费池盐，不可胜计。盐直益贱，贩者不行，公私无利。朝廷知其弊，戊午，用三司使姚仲孙请，以度支判官范宗杰为制置解盐使，往经度之。

始，诏复京师榷法。宗杰请：“凡商人以虚估受券，及已受盐未鬻者，皆计直输亏官钱。内地州、军民间盐，悉收市入官，为置场增价而出之。复禁永兴第十一州商贾，官自辇运，以衙前主之。又禁商盐私入蜀，置折博务于永兴、凤翔，听人入钱若蜀货易盐，趋蜀中以售。”诏皆用其说。宗杰，雍子也

http://www.guoxue.com/shibu/xzztj/content/xtj_044.htm
```
