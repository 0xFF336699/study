庚申，太常博士直史馆陈靖上言：“古者强干弱枝之法，必先富实于内。今京畿周环二三十州，幅员数千里，地之垦者十才二三，税之入者又十无五六，国用不充，民食不足。望择大臣一人有深识远略者，兼领大司农事，典领于中；又于郎吏中选才智通明、能抚民役众者为副，执事于外。自京东、西择其膏腴未耕之处，申以劝课，借闲旷之地，募游惰之民，别置版图，便宜从事，酌民力之丰寡，相农亩之硗瘠，均配畀之，无烦督课。耕桑之外，更课令益种杂木蔬课，孳畜羊犬鸡豚。俟至三五年间，生计成立，有家可恋，有土可怀，即计户定征，量田输税，斯实敦本化人之宏略也！”帝览奏，召对奖谕，令条奏以闻。寻以靖为劝农使，按行陈、许、蔡、颍、襄、邓、唐、汝等州，劝民垦田，以大理寺丞皇甫选、光禄寺丞何亮副之。未几，三司以为费官钱，多水旱，恐遂散失，其事遂寝。