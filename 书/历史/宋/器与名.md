初，帝择孟昶亲军习兵马者百馀辈为川班内殿直，廪赐优给，与御马直等。至是郊礼毕行赏，帝以御马直扈从，特命增给钱人五千。而川班内殿直不得如例，乃相率击登闻鼓陈乞。帝怒，遣中使谕曰：“朕之所与，即为恩泽，又安有例哉！”命斩其妄诉者四十馀人，馀悉配隶许州，遂废其班。

时内臣有左飞龙使李承进者，逮事后唐。帝问曰：“庄宗以英武定中原，享国不久，何也？”承进曰：“庄宗好畋猎，务姑息将士，每出次近郊，禁兵卫卒必控马首，告儿郎辈寒冷，望与救接，庄宗即随其所欲给之。盖威不行，常赉无节也。”帝抚髀叹曰：“二十年夹河战争得天下，不能用军法约束此辈，纵其无厌之求，以兹临御，诚为儿戏。朕今抚养士卒，固不吝惜爵赏；若犯吾法，惟有剑耳！”